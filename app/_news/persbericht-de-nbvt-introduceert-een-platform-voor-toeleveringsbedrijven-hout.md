---

title: 'Persbericht: De NBvT introduceert een platform voor toeleveringsbedrijven
  hout'
author: Anoushka Roelofzen
created: woensdag, 4 november, 2015 - 22:54

---

<blockquote><p>“Verbreding van samenwerken en delen van kennis binnen houtindustrie”</p>
</blockquote>
<p><strong>De Nederlandse Branchevereniging voor de Timmerindustrie (NBvT) startte op 1 november jl. met een sectie voor toeleverende bedrijven in hout. De NBvT biedt daarmee bedrijven, die houtbewerkingen uitvoeren voor de timmerindustrie, een platform voor het delen van kennis, innovatie én om samen één duidelijke stem te vormen richting wetgeving en het promoten van het toepassen van hout in de bouw. Een voorwaarde om aan te sluiten bij de sectie Toelevering is een lidmaatschap bij de NBvT én het leveren van een toegevoegde waarde met hout, volgens minimaal één van de van toepassing zijnde beoordelingsrichtlijnen (BRL’s).</strong></p>
<p>In haar beleidsvisie 2020 heeft de NBvT nadrukkelijk uitgesproken een breed platform te willen zijn voor de totale houtindustrie binnen de bouw. Uiteraard horen daar ook de toeleverende bedrijven bij. Zij hebben allemaal een nauw verwantschap met de timmerindustrie. De NBvT biedt de toeleverende bedrijven een platform, dat tot nu toe niet bestond.</p>
<p>Sectie Toelevering<br />In de algemene ledenvergadering van de NBvT zijn door de leden de kaders vastgesteld voor aansluiting. Om toe te treden tot de sectie Toelevering van de NBvT dienen bedrijven te voldoen aan een van de BRL’s die waarde toevoegen aan de grondstof hout, zoals bewerken, optimaliseren en modificeren. Hans Zwaanenburg: “Het voldoen aan deze voorwaarde past in het kader van een helder, betrouwbaar en consistent beleid, waar wij als NBvT voor staan en kan niet of nauwelijks tot enige vorm van discussie leiden. Met andere woorden: houthandelaar zijn is niet voldoende, wel voldoet een houthandelaar die vingerlast en/of optimaliseert met KOMO-certificaat gebaseerd op een van de door de NBvT aangegeven BRL’s”. Ook dient de kernactiviteit van het bedrijf te bestaan uit het in Nederland produceren en verkopen van houten producten voor de woning- en/of utiliteitsbouw. Brede afspiegeling van hout in de bouw.</p>
<p>Hans Zwaanenburg, directeur van de NBvT: “Als NBvT willen wij onze kaders verbreden en naar de toekomst gekeken hebben wij met de leden de ambitie uitgesproken een breed platform te willen bieden en een representatieve afspiegeling te zijn van alles wat te maken heeft met hout in de bouw. Mede daarom ben ik blij dat inmiddels een aantal toeleverende bedrijven hebben aangegeven tot de sectie te willen toetreden”. </p>
