---

title: Loonbetaling week 53 ja/nee?
author: Anoushka Roelofzen
created: vrijdag, 11 december, 2015 - 12:36

---

<p>Gewoonlijk heeft een kalenderjaar 52 weken, maar eens in de vijf of zes jaar is sprake van een 53e week die ter compensatie nodig is omdat een jaar meer dan 364 dagen (52x7) heeft.</p>
<p>In 2015 is dit weer het geval. Of over die extra week ook salaris moet worden uitbetaald is afhankelijk van het systeem waarop het periodeloon is bepaald. In zijn algemeenheid geldt: Als een vierweken-loon is afgesproken voor exact 20 dagen werken (of 150 x een afgesproken uurloon), dan heeft de werknemer recht op uitbetaling van die 53e week. Indien het vierweken-loon echter het resultaat is van een afgesproken jaarloon of gelijk is aan 92,31% van een maandloon (12/13e) dan is de extra week hierin al opgenomen.</p>
<p>De in onze cao opgenomen loontabellen zijn van oorsprong gebaseerd op maandlonen. Deze zijn herleid tot vierwekentabellen met de omrekening (maand x 12, gedeeld door 13), waarmee de 53e week dus al gecompenseerd is en niet (nogmaals) hoeft te worden uitbetaald.</p>
